<html><body><p>Bilgisayar satın almak isteyen kullanıcılara, Microsoft’un Windows işletim sistemi yüklü ürünler dayatılmasına Ankara 1. Tüketici Mahkemesi ‘dur’ dedi.

Her satılan bilgisayarla birlikte Microsoft’a giden ve kullanıcılar arasında adı ‘Windows vergisi’ne çıkan uygulamaya ilk itirazı, satın aldığı bilgisayarla birlikte kendisinden Windows ücreti tahsil edilen Av. Nihad Karslı yaptı.

Pardus Kullanıcı Derneği başkanı ve aynı zamanda Linux Kullanıcıları Derneği üyesi Av. Nihad Karslı’nın Kasım 2008′de satın aldığı bilgisayar ile birlikte Microsoft Windows’u da satın almak istememesi nedeniyle açtığı dava bugün sonuçlandı.

Social News Turkey’e konuşan Av. Nihad Karslı, Ankara 1. Tüketici Mahkemesi’nin, Microsoft Windows’un o günkü fiyatı olan 140 TL’nin faizi ile birlikte kendisine iade edilmesine karar verildiğini açıkladı.

Karar emsal teşkil edeceği için, tüketiciler artık bilgisayar alırken istediği işletim sistemini seçmekte özgür olacak ve Microsoft’un Windows işletim sistemi kullanıcılara dayatılamayacak.
<em>(http://www.socialnewsturkey.com/ alıntı)</em><em></em></p></body></html>